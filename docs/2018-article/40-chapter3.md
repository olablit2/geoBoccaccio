---
author: marcello

---


# Narratologia

* Lo spostamento dei personaggi e/o della narrazione all’interno di una novella prevede direzioni più frequenti di altre? (es. est-ovest, nord-sud)
* Possiamo identificare delle tendenze migratorie nella seconda giornata?
* la seconda giornata è realmente una sequela di avventure e di migrazioni o potremmo piuttosto definirla un ben orchestrato gruppo di ritorni a casa?
* I personaggi che si allontanano di più dal luogo di partenza acquisiscono capacità come in un tradizionale *Bildungsroman* ? O piuttosto perdono le loro certezze a contatto con l'alterità?
* Limitatamente alla seconda giornata, possiamo stabilire se Boccaccio propone dei viaggi di pura avventura e *divertissement* o se sono applicabili delle prospettive metaforiche?

	
Ritornando alle premesse poste nel primo capitolo, e dopo aver stabilito i criteri computazionnali di indagini, possiamo riprendere il discorso sulla geografia della seconda giornata.
Le considerazioni sugli spostamente dei personaggi e della narrazione all'interno delle singole novelle verranno accompagnate da mappe geografiche appositamente realizzate con i criteri descritti precedentemente. 
Tuttavia, prima di procedere a qualsivoglia conclusione narratologica, è bene ricordare le preziose classificazioni proposte da Asor Rosa [@asor1992, p. 550] per quanto riguarda le modalità di viaggio:

* Andata e ritorno semplice (ad esempio: Abraam giudeo, I 2: Parigi-Roma-Parigi; Andreuccio da Perugia, II 5: Perugia-Napoli-Perugia).

* Andata e ritorno complesso: il protagonista ritorna sì al punto di partenza, ma per farlo deve passare attraverso una serie di avventure che mettono in discussione la linearità diretta dello spostamento. Asor Rosa fa l’esempio di Landolfo Rufolo (II 4).

* Viaggio ciclico da Oriente a Occidente e viceversa, con *retrogradatio cruciata* delle peripezie. Ad esempio, il conte d’Anguersa (II 8).

* Viaggio a fasi successive: si porta l’esempio di madama Beritola (II 6) per definire lo sparpagliamento progressivo in luoghi diversi dei vari personaggi, che poi si riuniscono in un’epifania finale che segna il ritorno al punto di partenza.

* Viaggio circolare: è qui che Asor Rosa propone la definizione di *stupefacente metafora del vissuto* per descrivere il νόστος di Alatiel (II 7).

* Viaggio peripezia: l’ultima categoria è naturalmente applicabile a qualunque novella di viaggio, ma si cita quella di Pietro Boccamazza come particolarmente appetibile (V 3).

Per quanto riguarda la circolarità dei viaggi, identificabile come *Ringkomposition* narrativa dall'esito variabile, sottolineiamo il valore mercantesco e positivo di questi νόστοι che, a nostro parere, investe almeno quattro personaggi della II giornata: Landolfo Rufolo (II 4), madama Beritola (II 6), Alatiel (II 7), il conte d'Anguersa (II 8) e Zinevra (II 9).

La "regina" delle peripezie mediterranee è in effetti proprio la principessa berbera Alatiel, protagonista indiscussa di una vicenda dall'enorme bibliografia e che abbraccia, in effetti, i limiti geografici e mercanteschi del Mediterraneo, in un viaggio leggibile a diversi livelli.
Al di là delle distinzioni narratologiche proposte in altre sedi [@bolpagni2016], soltanto il colpo d'occhio degli spostamenti all'interno della diegesi (seguendo cioè il flusso del racconto) proposti nella FIGURA 2.7 costituiscono elemento di interesse.
Si tratta della rocambolesca avventura della principessa berbera Alatiel, figlia del re di Babilonia (corrispondente all’attuale Cairo) che, partita per sposare il re del Garbo ^[questa località oggi si riferisce all’attuale Algarve, situata nella regione meridionale del Portogallo, ma all’epoca del Boccaccio comprendeva anche la provincia più settentrionale del Marocco che, come ricorda Branca, costituiva «il più noto dei regni moreschi eurafricani» [@brancadecameron, p. 227], ampiamente frequentato dai mercanti lanaioli fiorentini], si ritrova invece coinvolta in una tempesta nel Mar di Sardegna. Questa deviazione provoca una serie di eventi che porteranno Alatiel ad essere sballottata da un uomo all’altro per tutto il Mediterraneo. Si tratta di gran signori, conti e re, ma anche di semplici marinai che, ammaliati dalla muta bellezza di lei, giungono spesso a uccidersi l’un l’altro per averla. Alla fine, la protagonista sbarca a Cipro, dove incontra un vecchio servitore di suo padre: grazie al suo provvidenziale aiuto, Alatiel riesce finalmente a ritornare a Babilonia. Sono passati quattro anni, ma la giovane, grazie ad una fantasiosa storia ideata dal servitore Antigono, fa credere al padre e al promesso sposo di essere rimasta illibata. Il suo viaggio nuziale verso il Garbo può così compiersi senza troppi problemi, eccezion fatta per il considerevole ritardo.
Boccaccio non specifica il periodo esatto in cui è ambientata la novella (il narratore Panfilo si limita a un generico «già è buon tempo passato», II 7,8), «ma la magnificenza e cordialità del sovrano del Garbo cui fa rapido cenno nel finale fanno pensare a un periodo di splendore» [@pegoretti2011, p. 91]. Viene dunque il dubbio che l’ambientazione sia da collocare invece almeno un secolo prima, ossia tenendo come *terminus ad quem* la battaglia di Las Navas di Tolosa del 1212. In questa occasione il califfato almohàde, che controllava il Mediterraneo occidentale estremo dalla seconda metà del XII secolo, subì un duro colpo dai re cristiani, e consegnò di fatto le chiavi della penisola iberica meridionale alla dinastia madrilena, che si stabilì a Granada ^[per le notizie storiche ] .
In ogni caso, questo Garbo così promesso ma altrettanto sfuggente, che viene raggiunto da Alatiel solo nel finale, dopo mille peripezie, rappresenta il limite occidentale del mondo allora conosciuto.
Insomma, considerato anche il fatto che il termine “mediterraneo” non compare mai nel Decameron, è evidente come l’andar per mare significhi in Boccaccio uno spostarsi tra settori geografici (terrestri) precisi. Per quanto riguarda la delimitazione spaziale della novella, è bene rilevare che Boccaccio delimita il Mediterraneo come già aveva fatto Dante ^[vd. @Commedia, *Inferno* XXVIII, vv. 82-84] aprendo la novella in Occidente (isola di Maiorca) e concludendola, almeno per quel che riguarda il racconto di Alatiel, a Oriente, a Cipro, ovvero l’avamposto cristiano più orientale dopo la caduta di Acri (1291).
Ci si trova dunque di fronte a un concetto di Mediterraneo e di Europa corrispondente al pensiero medio dei contemporanei, attuatori di quella “sineddoche storica” felicemente teorizzata da Burke, per la quale l’appartenenza all’Europa si identifica con una realtà più piccola parte del mondo culturale dell’autore, ad esempio la cristianità ^[«In the early Middle Ages, the term “Europe”, like the term “West” occurs every now and then, especially n the context of invasion […] When Charles Martel defeated a Muslim army at the battle of Tours in 732, a contemporary chronicler described the Christian side as the europeenses, using the Latin word in its traditional military context» [@burke1980, p. 23]]. E, nonostante Dante usi tre volte il termine “Europa” nella *Commedia*, undici volte “Italia”, quindici “Cristiano” o “Cristianità”, ventidue “Firenze” o “Fiorentino”, bisognerà aspettare ancora circa un secolo perché il termine “europeo” venga utilizzato per la prima volta in un’opera: si tratta infatti del *De Europa* di Enea Silvio Piccolomini, scritto negli anni cinquanta del XIV secolo, un’opera comunque tutt’altro che geografica ma, almeno nelle intenzioni dell’autore, una *historia* [@baldi2007]s. 
